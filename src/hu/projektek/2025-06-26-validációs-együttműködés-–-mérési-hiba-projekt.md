---
title: Validációs együttműködés – Mérési hiba projekt
date: 2025-06-26T10:57:00.000Z
ref: validaco1descr
subtitle: "Projekt időtartama: 2025. szeptember - 2026. augusztus"
kutatok:
  - img: /img/kep_szeitl2.png
    nev: Szeitl Blanka
    leiras: Adjunktus, ELTE TáTK Statisztika Tanszék
---
Kutatásunk elsődleges célja, hogy megbízhatóbbá tegye az online kérdőíves adatfelvételek eredményeit azáltal, hogy a klasszikus demográfiai súlyozás mellett új, tematikusan releváns attitűdváltozók is bevonásra kerülnek az adatkorrekciós eljárásokba. Előzményként lásd a [Választási előrejelzés survey adatokból](https://surveymethodsroom.hu/hu/projektek/2024-02-24-v%C3%A1laszt%C3%A1si-el%C5%91rejelz%C3%A9s-survey-adatokb%C3%B3l/) c. projekt során kidolgozott új súlyozási módszertant.

A projekt keretében négy, érzékeny témát – alkoholfogyasztás, gyorséttermi étkezés, fogmosási szokások, valamint benzinfogyasztás – vizsgálunk, ahol a válaszadók torzított önbevallása rendszeresen eltér a valós viselkedési mintázatoktól. A [Panelstory](https://panelstory.hu/) és kutatócsoportunk közös fejlesztése olyan módszertani megoldásokat kínál, amelyek segítenek a kérdőíves válaszok pontosságának javításában, különösen ott, ahol a társadalmi elvárásokhoz való igazodás vagy emlékezeti torzítás jellemző.

A projekt során létrejövő, nyíltan hozzáférhető súlyozási eljárások és programkódok nemcsak a piackutatók számára lesznek közvetlenül alkalmazhatók, hanem a társadalomtudományi kutatók, egészségkommunikációs szakemberek és döntéshozók is profitálhatnak belőlük. A fejlesztés célja, hogy az új attitűdalapú súlyozási logikát a gyakorlatban is teszteljük, validáljuk, majd piacképes tanácsadási szolgáltatás formájában is elérhetővé tegyük. A módszer hosszú távon hozzájárulhat az online survey módszertan reputációjának erősítéséhez, és a közegészségügyi, fenntarthatósági vagy kereskedelmi célú kutatások megalapozottabb eredményeihez.
