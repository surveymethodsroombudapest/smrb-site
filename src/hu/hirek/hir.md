---
title: Megalakult a Survey Methods Room Budapest kutatócsoport 
date: 2022-09-06
ref: hir2022_01alakul
---

A survey-típusú, azaz kérdőíves adatgyűjtéseknek központi szerepe van az empirikus társadalomkutatásban, az adatfelvételek sikeressége viszont egyre komolyabb szakmai és logisztikai nehézségekkel küzd. 2022 szeptemberében, az ELTE Társadalomtudományi Kar Statisztika Tanszékén belül önálló kutatócsoportot hozunk létre, melyben senior és junior kutatók munkájával, valamint hallgatók becsatornázásával hosszú távon vizsgáljuk a survey felmérések módszertani kritériumaihoz kapcsolódó kérdéseket. A kutatási profil a kérdőíves felmérések számos aspektusát érinti: ide tartoznak a mintavétellel, súlyozással, kiválasztással és becsléssel kapcsolatos vizsgálatok. Foglalkozunk valószínűségi és nemvalószínűségi mintákkal, valamint kérdőíves kísérletekkel is. A kutatócsoport kizárólag olyan felmérésekkel dolgozik (valós adatokkal vagy szimulációk segítségével), melyek kérdőíves adatgyűjtésből származnak (azaz nem vizsgálunk kizárólag big data jellegű adatokat). Olyan kutatási kérdésekre keressük a választ, amelyek kifejezetten módszertani irányultságúak. A kutatócsoport céljai között szerepel a nemzetközi tudományos közegbe történő beágyazódás, együttműködés más egyetemekkel, kutatócsoportokkal, rendszeres konferencia megjelenések, idegen nyelvű publikációk, valamint workshopok szervezése is. Mindezekkel aktívan kívánunk hozzájárulni az egyetemen folyó tudományos munkához. 