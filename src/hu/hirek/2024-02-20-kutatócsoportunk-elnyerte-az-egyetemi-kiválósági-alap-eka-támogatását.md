---
title: Kutatócsoportunk elnyerte az Egyetemi Kiválósági Alap (EKA) támogatását
date: 2024-02-20T20:07:03.743Z
ref: hir2024_02
---
Kutatócsoportunk elnyerte az Egyetemi Kiválósági Alap (EKA) támogatását az „*Új módszer a becslések pontosságának növelésére az empirikus társadalomkutatásban: elérhetőség-alapú utólagos rétegzés*” című projektre.

A kutatás során kérdőíves adatokból egy új módszer segítségével választási előrejelzést készítünk, melyben speciális, proxy kérdéseket alkalmazunk, majd ezek alapján utólagos rétegzést végzünk. A speciális kérdések alapján a felkeresett mintát a következő csoportokra osztjuk (1. ábra). 

![](/img/abra.png)

Fő kérdésünk az, hogy mennyiben kapunk így eltérő eredményeket a választásokban való részvétellel kapcsolatos attitűdök becslésekor, amikor nem kizárólag a demográfiai jellemzők alapján, hanem az elérhetőségi csoportok mentén is korrigáljuk a kapott válaszokat.  

A projekt 2025 februárig tart, mely az európai parlamenti, valamint az önkormányzati választások évében különösen aktuális kutatási témának tekinthető. 

A módszer több nemzetközi és hazai kutatásra épül és a társadalomtudományok számára is használható eljárást eredményezhet. 

A kutatásban Rudas Tamás, Szeitl Blanka, Túry-Angyal Emese, Nagy Bernadett és Kovács Anna vesz részt. 

A projekt elméleti részéhez olvasószemináriumot szervezünk, mely során közösen dolgozzuk fel a releváns szakirodalmi hátteret, és a projekt tágabb témaköréhez tartozó nemzetközi kutatási eredményeket. Az olvasószemináriumon a kutatásban résztvevőkön kívül az SMRB kutatócsoport többi tagja is részt vesz. Korlátozott mértékben fogadjuk további hallgatók érdeklődését is és részvételi lehetőséget biztosítunk. Az érdeklődők jelentkezését a [surveymethodsroom@tatk.elte.hu](mailto:surveymethodsroom@tatk.elte.hu) címre várjuk!